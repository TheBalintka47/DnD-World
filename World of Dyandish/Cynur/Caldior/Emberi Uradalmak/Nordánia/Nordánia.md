
# Nordánia, a Farkasok Királysága

> Az Elrechtől északra a magas, ködbe burkolózó földeken fekszik a Farkasok Királysága, Nordánia. A nordán nép, mint a föld, amin élnek, kemény és rideg, nem tűr idegen befolyást, ragaszkodnak a civilizált világban már elavult hagyományaikhoz. Amaz tájon a jó termőföld az arannyal is felér, így gazdaságuk nem a legerősebb, ám ezt kipótolandó a nordán az egyik, ha nem a legharciasabb, legkeményebb nép mind közül.
*-Tyrion Tarnberg, Birodalmi Krónikás, "Értekezések az Ismert Világ mivoltáról II."*

Az Elrech-en túl, [[Egyesült Mirantis | Mirantis]]tól északra a magas hegyek és dombok ölén fekszik Nordánia, a Farkasok Királysága, az Utolsó Elsők. Nordánia címere kék alapon fehér csillagokra és holdra vonyító fekete farkas.

# Történelme
Amikor [[Erős Thaleron]] meghódította az ismert emberlakta földek nagyját, a nordán legenda szerint az Elrech déli partjához érve egy tanácsosa azt javasolta, keljenek át, fel a hegyekbe, hogy "mély és magas egyaránt hirdesse a nagy Thaleron dicsőségét". Erre a császár megfordította a lovát, és annyit felelt: "Az én Birodalmam az embereké, ezen földek azonban a farkasok tulajdona".
Bár a legenda megbízhatósága megkérdőjelezhető, tény, hogy Thaleron erői sosem tudták meghódítani Nordánia vad földjeit, így az ismert történelem nagyjában, míg délebbre királyságok alakultak és buktak el, Nordánia továbbra is egy vad, feltérképezetlen föld maradt, ahol hol hadakozó, hol szövetkező klánok éltek.
Mindez a K.h.u. 4. század elején változott meg. Ekkor a Nordann-klán újonnan felkent feje, [[Acélkezű Logan]] 3 évtizedes uralkodása alatt mind háborúk, mind házasságok és ajándékok lévén szinte az összes többi klánt leigázta, kivéve a keleten fekvő mocsárvidékeket, és a benne élő Cragel-klánt. Logan mintát vett a déli hűbéri rendszerekből, ám ötvözte ezt a helyi hagyományokkal, jelentősebb autonómiát engedve a klánoknak. A Kregel-klán végül 15 évvel később, Logan unokaöccse, Medveölő Aedelric alatt került a Nordán zászló alá, amikor is a király feleségül vette Lord Ashton Cragel egyetlen felnőtt kort megérő gyermekét, Lyanna-t.
K.h.u. 389-ben a király, IV. Aedelric gyanús körülmények között elhunyt. Egyszülött fia, Desmond biztos volt benne, hogy egy, az [[Az Elf Kettős Királyság |Elf Kettős Királyság]] által felbérelt fél-elf volt a tettes, mivel úgy vélte, az elfeket aggasztotta egy új, erős, egységes emberi királyság létrejötte a "szent erdőik" mentén. Meggyőzte a Klánvezéreket, hogy egyesített erővel vegyenek elégtételt, és egy egyesített sereg mentén behatolt a Vaelhann-erdők déli részébe, felégetve minden útjába kerülő fát, hogy azok ne tudjanak fedezékként szolgálni a gerilla elf harcosoknak. Ez volt a szikra, amely az ember-elf kapcsolatok puskaporos hordóját felrobbantotta, mivel az elfek a támadásra válaszul teljeskörű válaszcsapást indítottak mind a [[Kármin Birodalom|Vörösvölgyi Királyság]], mind Nordánia, és (tengeri csatákban) [[Nyugatvég]] ellen, akikkel ekkor már évtizedek óta rivalizáltak. Ez a konfliktus úgy vált ismertté, mint [[Az Acél és Parázs Háborúja]]. A háború 1,5 év után zárult le, amikor Mirantis királya, III. Aeron hátbatámadta Nordániát, megszállta a gyengén őrzött városait, majd
egy különleges csapt kalandozó segítségével elfogta a Nordán királyt, majd átadta az elfeknek jelentős arany kárpótlásokkal együtt a békéért cserébe. A háborút követően Aeron kikiáltotta magát a király nélküli Nordánia védelmezőjének, állította, megvédte a királyságot egy elnyúló, véres, és végső soron megnyerhetetlen háborútól. Bevezette a déli hűbérrendszert, megfosztotta a meggyengült Klánvezéreket a kiváltságaiktól.
Aeron révén K.h.u. 425-ben a [[Vörös-Kék Háború]]ban Nordánia Mirantis oldalán segítette a [[Khaelosi Fejedelemség]]et.
K.h.u. 455-ben, III. Aeron halálával együtt felbukkant egy ifjú, Nathel Ferlynn, aki magát IV. Aedelric leányági leszármazottjának nevezte. Állította, Aeron halálával, és az ő megjelenésével az új mirantisi királynak, VIII. Aerlosnak semmi joga nincs a nordán koronára. Párviadalban letaszította a Nordann-klán mirantisiak által kinevelt urát, Aeric-et, majd belső tisztogatásokkal kiirtotta a királyi klánból az idegen-szimpatizánsokat. Mögötte felsorakoztak a hosszú éveken át visszaszorított Klánok, hogy visszaszerezzék szabadságukat, ezzel kezdetét vette a Nordán Szabadságharc.

# Kultúra

### Farkasok
Nordánia nem hivatalos nemzeti állata a korábban az egész országban fellelhető veszedelmes Rémfarkas. A kegyetlen ragadozók melletti túlélés egyfajta nemzeti büszkesége lett a nordán népnek, annak ellenére is, hogy a mai nordánok nagyja életében sosem lát Rémfarkast. Továbbá, mivel a fent említett monda szerint a Rémfarkasok voltak az egyik ok, amiért Thaleron sosem hódította meg ezt a földet, a lényeket gyakran asszociálják a nordán szabadságvággyal, harcos lélekkel.

### Vallás
Történelméből kifolyólag Nordániában sokáig nem tudta megvetni a lábát a többi emberi királyságban domináns [[Alkotók Egyháza]], helyette ritualisztikus, sámánok által vezetett állat-isteneket imádó vallások voltak az elterjedtek. Acélkezű Logan az ország egységesítése után hivatalosan felvette az Alkotók hitét, hogy ezzel is legitimizálja királyi mivoltát, ám egyes források szerint titokban továbbra is eretnek vallásokat gyakorolt, sőt, egy teljes Sámán-tanácsot tartott. Utódai alatt az Alkotók Egyháza fokozatosan megerősödött, mígnem mára a domináns vallássá vált, és a decentralizált, sámán-központú szekták szinte megszűntek. Ennek fontos lépése volt a K.h.u. 392-ben Nordánia Védelmezője, III. Aeron által kiadott Ezüst Ediktum, melyben hivatalosan is engedélyezte a korábban kitiltott [[Alkotók Egyháza#Eretnekvadászok |Eretnekvadász]] rendnek a Nordánia területén való működést. Ma eme régi hiteknek az ország nagyjában csupán  elszórt, elhagyatott szentélyek őrzik az emlékeit.

### Klánrendszer
A nordán kultúra központi eleme a klánbeli hovatartozás. Szűk nemesi házak helyett szociálisan rétegelt klánok alkotják a társadalmat. Egy adott klánnak több rétege is van:
- *Blód* - A "Vér", a klán nevét "valóban", vér szerint viselők. Érdekesség, hogy egy klán neve gyakran női ágon is öröklődhet, amennyiben a gyermek(ek) apja egy Ánhaga, vagy a Klángyűlés sorrendje szerint alacsonyabb rétegű klánból származik. Amennyiben egy Klán Blódjainak legalább egy bizonyos része egyetért (2/3 Drút esetén, 4/5 Ánhaga estén), egy nem Blód-ot Blód-dá nyilváníthatnak.
		- *Cynig* - "Koronázott". A Klán legfelsőbb vezetője, az Aldorok tanácsával együtt teljhatalmú ura. Jogában áll bárkit Drút-tá nyilvánítani, vagy megfosztani őt a címtől. Hagyományosan amikor egy Cynig lemond a címéről, és csatlakozik az Aldorok tanácsához, megnevezheti az utódját. Ezt követően bárki egyéb Blód bejelentheti igényét a Klán trónjára, majd az Aldor-ok összeülnek, és addig szavaznak, amíg nem jutnak egyetértésre a következő Cynig személyét illetően.
		- *Aldor* - "Vén". A Blódok legidősebbjei idővel a háttérbe vonulnak, hogy tanácsosként szolgálják az ifjabbik generációkat, ők az Aldorok. Bár klánonként változik a pontos módszer, általában amint kellően érettnek tartják a kiszemelt utódjukat, és/vagy betöltik a 65. évüket.
- *Drút* - "Barát". A Klán tiszteletbeli tagja, szinte minden kiváltság jár neki, ami egy Blódhúus-nak, azonban teljességgel kívül esik a klánbeli öröklődésen. Gyakran viselik saját családnevüket, ám engedélyezve van nekik, hogy vezetéknevüket lecseréljék "drút [Klán neve]"-re. (Pl. Farmath drút Mac Margyl). Egy Drút hagyományosan kedve szerint házasodhat a klánon belül vagy kívül. Egy Drút és egy Blód gyermeke Blód lesz, két azonos klábéli Drút gyermeke Drút marad, míg egy Drút, és egy, a Drút klánján kívüli személy gyereke Ánhaga lesz. Drút-tá egy Klán feje (Cynig), két Aldor, vagy 5 Blód egyetértésben nyilváníthat valakit.
- *Ánhaga* - "Magányos". A Klántalanok, akik se vér, se barátság útján nem kötődnek egy neves Klánhoz. Ezen a rétegen belül megkülönböztetik az Esne-ket (szolgálók), akik egy Klán szolgálatában állnak akár földműves, akár harcos, akár bármi egyéb beosztásban,  és a Grygrest-eket (idegenek), akik nem a nordán nép tagjai, vándorok, átutazók, stb.
 
# Politika
A Nordániai politikai rendszer sajátos keveréke a déli hűbéri rendszernek, és az ősi kláni berendezkedésnek. 

#### Legjelentősebb klánok:
- **Mac Margyl**: Az északi hegyvidékel klánja. Az amúgy is kemény nordán nép legkeményebbike, a Mac Margyl-ok nagydarabok, szögletes arcuk, és dús, fekete hajuk van. Rendre megnőnek két méter magasra, az általuk biztosított gyalogság párját ritkítja az egész világon. Kedvelt módszereik a megsemmisítő frontális támadás kétkezes fegyverekkel és vastag páncélokkal. Címere a vörös sólyom kék-fehér mezőben. Feje: *Duncan Mac Margyl*.
- **Cragel**: Az ország keleti végén, a mocsaras földeken élő Klán. Hírnevük szerint megbízhatatlanok, csalfák, örökké tervezők és számítók. Arcuk gyakran beesett, szemük üveges, halszerű, hajuk fakó szürke. Legnagyobb erősségeik a hírszerzés, a rajtaütés, a taktikázás. Ők az egyedüli klán egy állandó flottával, amellyel az Ilreni-tengeren kereskednek. Címerük ezüstszürke alapon kék vízililiom. Fejük: *Cedric Cragel*.
- **Mac Grell**: Az ország déli-délkeleti részein élő klán. Övék a legtermékenyebb föld az országban, híresek az iparos városaikról és szervezettségükről. A Mac Grell-ek általában barátságosak, kerek arcúak, és rézvörös hajúak. Erősségeik a logisztika, a nagyszámú, de gyengébb gyalogság, és a könnyűlovasság. Címerük fekete alapon egy vörös bika. Fejük: *Cirilla Mac Grell*.
- **Freirich**: Az ország szívében fekvő erdős vidékek urai, a Freirich-ek langaléták, szálkásak, és barna hajúak. Páratlan vadászok és nyomkövetők, megbízható barátok, rémisztő ellenségek. Fejük: *Wilheard Freirich*.
- **Aeleigh**: Délnyugaton élő nép. Tömzsik és forrófejűek, de kiváló kovácsok. Erősségük a nehézlovasság.
- **Nordann**: A királyi Klán, [[Acélkezű Logan]] leszármazottai. Hagyományosan éjfekete hajuk, éles tekintetük, és szokatlanul hegyes metszőfoguk van - sokak szerint részben farkasvér folyik az ereikben. A Nordann Klán nemes, sokan felsőbbrendűnek tartják magukat a többi klánnál. Különlegességük a korábban teljes Nordánia területén élő, mára a Nordann földekre visszaszorított Rémfarkasok, hatalmas, farkasszerű lények, melyeket a legbátrabb Nordann harcosok hátasnak használnak a csatában.

# Gazdaság
A magasan fekvő földeken megtermő minimális terményt az ország kizárolagosan belső felhasználással feléli. Ehelyett fő exportjaik a kietlen környezetben is túlélő nordán marhák, a Vénekben kitermelt fémek, valamint a Redlocke-klán által készített fegyverek és páncélok. Kivételesen ritkán, hatalmas összegért a Nordann-klán szakértői rémfarkascsemetéket adnak el gyűjtőknek. Nordánia fő kereskedőpartnere történelmileg Mirantis volt, azonban a szabadságharc kezdetével helyette megnőtt a kereskedelmük a [[Kármin Birodalom]]mal és [[Tol'Quara]]-val.

# Földrajz
Nordániát délről az Elrech, nyugatról az Anrael folyók határolják, keletről az Ilreni-tenger, északon pedig a Vének választják el a [[Vael'hann-erdők]]től.
Nordánia nagyja magasan fekvő felföldek, kissebb-nagyobb hegy-és dombvonulatok tömkelege. Időjárása viszonylag hűvös, gyakran felhős és esős.
Jelentős tavai a Mar Maeth és a Mar Elrech az Elrech folyó mentén.
Az ország legnagyobb városai [[Vonyítóvár]], [[Szarvashegy]] és [[Cragallis]].

# Demográfia
Nordánia teljes egész kb. 4,2 millió értelmes lénynek ad otthont, ennek 98.7%-a ember.

#geography #politics #history




