Cragallis kikötővárosa [[Nordánia]] északkeleti végében található, a Henn-mocsár által körülölelve. Tőle keletre az Ilreni tenger, délre a Fenneck-hegyvonulat, északra pedig a Vének található.

![[Kent-davis-stillben-02.webp]]
*Cragallis kikötője, a háttérben a Henn-mocsár*
![[Cragallis_location.jpg]]
*Cragallis egy régi mirantisi térképen*

## Történelem

Cragallist a legendák szerint a legelső Caldiorra érkező emberek alapították. A városnak történelmileg nagy jelentősége van, mint Nordánia legnagyobb - és sokáig egyetlen - tengeri kikötője, ám ezzel együtt járt számos nehézség is: Cragallis sokszor kerül összetűzésbe akár a [[Szabad Városok Ligája|Szabad Városok Ligájával]], akár a [[Rubint Szigetek]] kalózaival saját kereskedelmének védelme érdekében.

## Politika

Cragallis a Cragel-ház uralma alatt áll, jelenlegi klánfeje Cedric Cragel. Bár gyakorta kerülnek kereskedelmi összetűzésbe, Cragallis összesítve jó kapcsolatot ápol a Szabad Városok Ligájával, gyakran annak tiszteletbeli tagjaként is emlegetik. A városban és környékén állomásozik a Cragel-ház, és rajtuk keresztül Nordánia teljes flottája - 25 galleon, és több, mint 50 kisebb-nagyobb kereskedőbárka.
A flotta érdekessége a legnagyobb zászlóshajója, a Tengerkirályné, mely immár 40 éve nem hagyta el a város kikötőjét. Állítólag a Londe Köztársaság összeomlása után, amint a kalózok ismét ellepték a vizeket, az akkori klánvezér Caen Cragel megesküdött, hogy a Tengerúrnő addig nem hajózik ki, amíg meg nem tisztították az Ilreni tengert a fosztogatóktól. Az eskü oka nem ismert pontosan - egyesek szerint méltatlannak vélt egy "fertőzött" tengeren hajózni a zászlóshajóval, míg mások szerint önostorozó döntés volt, mivel saját hibájának is tartotta a kalózok megsokasodását.

## Gazdaság

Cragallisnak, mint mocsári város, nincs jelentős exportja, egyedül a partmenti halászatból van némi hasznuk. Ugyanakkor mint a legnagyobb nordnán kikötő birtokosa, mégis kiveszi a részét a nemzetközi kereskedelemből. Az elmúlt években ugyan kissé visszaesett a forgalom - legfőképp az Ilreni tenger kalózainak hála - de a város továbbra is kényelmesen él.

## Demográfia

Cragallis és a környező kisebb falvak körülbelül 7000 lénynek adnak otthont, túlnyomó többségükben embereknek.

#geography #places #cities 