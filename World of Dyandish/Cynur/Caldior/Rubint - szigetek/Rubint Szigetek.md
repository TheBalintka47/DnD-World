

![[Rubint Szigetek(A3).jpg]]

A Rubint-szigetek Caldior és Tol'Vaar között terülnek el, az Ilreni Tenger déli felében, az Ősök Öklétől északra. Éghajlata fülledt, trópusi. Négy jelentősebb, és számos kisebb szigetből áll, ezeket mind dzsungelek borítják.

# Földrajza

A Szigetek számos kissebb földet is magukba foglalnak, ám a legfontosabbak:

### Nagy Sarló
A Nagy Sarló, vagy más nevén csak "A sziget", "Fősziget", stb. A szigetek legnagyobbika, és központja, mind földrajzi, mind gazdasági szempontból. A nevét sarlószerű formájáról kapta. Keleti partja mentén található a Sydron-hegység, a szigetek legnagyobb (és valójában egyetlen jelentős) hegységrendszere. A hegység sziklás, meredek, nehezen lehet rajta átjutni, legegyszerűbb csak megkerülni. A hegylánc északi végében található legmagasabb csúcsa, a Lángcsúcs, egy hatalmas, sötét tűzhányó. Állítólag a kráterében egy egész nagyváros elférne. Aktív, utoljára K.h.u. 415-ben tört ki.
Két jelentős város található rajta, Kelso délen, és Rubinvár a Calder-öbölben. További jellegzetessége a Nyíltorony, mely a Calder-öböl közepén található. A toronyból rálátni a teljes öbölre, korábban védelmi célokra használták, ma elhagyott, csak ritkán őrzik.

### Árvák Szigete

A Nagy Sarlótól északnyugatra fekszik az Árvák Szigete. Eredeti neve elveszett, becenevét onnan kapta, hogy a K.h.u. 415-ben bekövetkezett kitörést követően erre a szigetre evakuálták számtalan bányász családjának életben maradt tagjait - ezek főleg a gyermekek voltak.

### Pajzs

A Pajzs a Főszigettől délnyugatra fekszik. Nevét a stratégiai helyezkedéséről kapta - mivel efelől a legbiztonságosabb megközelíteni a zátonyokkal körülvett szigeteket, így a Londe Köztársaság egykor nagy terveket szőtt egy komplex erődrendszer kiépítésére a szigeten. Ez sosem valósult meg, de számos kő alap továbbra is megtalálható szerte a szigeten, egy megvalósulatlan álom maradványaiként. Sokan a Pajzshoz sorolják a tőle délkeletre található szigetet, a legnagyobbat a "Kis szigetek" közül, rá gyakran "Kispajzs"-ként hivatkoznak.

### Hitványsziget

A Sarlótól délkeletre terül el a Hitványsziget. Neve átalakult az évek során, egykoron a Hit Szigete volt, ezzel utalva a rajta található, minden vallást reprezentáló templomokra, kolostorokra. Ennek oka, hogy Londe alapítói nem kívántak "hivatalos" vallást választani, sem bármely vallás számára részrehajlónak tűnni, így megegyeztek, hogy a különböző egyházak nem tarthatnak fent bármely, a templomoknál nagyobb biurtokokat a főbb szigeteken, helyette erre a célra jelölték ki a Hit Szigetét.

# Történelme

### Korai Történelem
A Chaldan - szigetek, ahogy egykoron nevezték őket, sokáig gyéren lakottak voltak, csak néhány, kisebb város alakult rajtuk ki, azok is főleg mint pihenőállomások a kereskedőhajók számára. Egy nép sem mert messzire merészkedni a sötét dzsungelekbe. Az emberek féltek, hogy ugyanolyan veszélyes, misztikus erőkkel rendelkezik a dzsungel, mint a [[Vael'hann-erdők]], míg az elfek sosem tudtak permanens állást fenntartani a szigeteken - a faelfek nem voltak érdekeltek a szent erdejük elhagyásában, hogy új városokban éljenek, míg a holdelfek túl messze voltak a szigetektől, hogy maradandóan megvethessék a lábukat.

### Londe Köztársaság

A Szigetek jelentősége az [[Az Acél és Parázs Háborúja | Acél és Parázs Háborúját]] követően nőtt meg. 
A háború mély sebeket hagyott, maradandóan megrontva az emberek és elfek viszonyát. Számtalan félvér maradt otthontalanul, miután egyik nép sem tartotta őket igazán magukénak, mindketten megvetéssel tekintettek rájuk. Új otthon után keresve fél-elfek tízezrei széledtek szét a világban, ezek legnagyobb része a Szigetekre utazva. A Szigeteknek már ekkor is hírneve volt arról, hogy itt nem számít az ember múltja, vagy fajtája, csupán a karaktere, hogy mennyire képes boldogulni. A számtalan, gyakran magasan képzett félvér érkezésével a szigetek gyors virágzásnak indultak - pár évtized alatt a szigetek, melyek régen mindössze pár színes folt voltak a legtöbb térképen, egy tiszteletre méltó nemzetté váltak, iparral, iskolákkal, kultúrával. Bár hivatalosan soha nem került kikiáltásra, idővel messzeföldre híre ment a Londe Köztársaságnak (londe: elf, *menedék*), ahol minden nép és faj szívesen volt látva, előítéletek és politikai viszályok nélkül. A Szigetek gazdagágát tovább fokozta, amikor jelentős drágakő-lelőhelyekre bukkantak a Sydron-hegység bányáiban. A rubintkövek hamarosan valósággal ömleni kezdtek a különböző országokba a szigetek bányáiból, innen kapták idővel a Rubint Szigetek nevet, a legfőbb kikötőváros pedig Rubinvár lett. Ezzel együtt még több bevándorló érkezett a világ minden tájáról, exponenciálisan növelve a Köztársaság termelését és népességét.

### Bukás

A gyors növekedésnek azonban ára volt. A Köztársaság gazdasága nem bírta tartani a tempót, egyéb híján minden felesleges munkaerőt a drágakő-kitermelésre állítottak, valamint egyre gyakrabban kényszerültek hitelek felvételére a különböző kiadások fizetésére. Ezzel párhuzamosan a századfordulót követően a politikai helyzet is egyre jobban kiéleződött - a [[Szabad Városok Ligája]], bár kifelé barátságosan állt az új nemzethez, valójában nem nézte jó szemmel, hogy riválisuk akadt az Ilreni Tengeri kereskedelemben. Állítólag egyre gyakrabban béreltek fel kalózokat, hogy megzavarják a köztársaság kereskedelmét. Ez a konfrontáció végül kicsúcsosodott, mikor K.h.u. 412-ben Tol'Quara "minőségbeli problémákra" hivatkozva lezárta kikötőjét Londe hajói előtt, ezzel teljesen elvágva őket a déli Arany-tengertől, és az egyik legnagyobb kereskedőpartnerüktől, az Alvégektől. A szárazföldi kereskedelem veszélyeit figyelembe véve ez volt a legnagyobb döfés Londe szívébe, de a problémák nem értek itt véget. K.h.u. 415-ben váratlanul kitört a Lángcsúcs, megsemmisítve vagy magmával elárasztva számos bányát. Drágakövek nélkül Londe nem bírta eltartani magát, a saját súlya alatt roppant össze.

### Törvénytelen lét

A Köztársaság lakossága gyorsan mélyrepülésbe kezdett - ezrek vesztették életüket a kitörésben, és tízezrek hagyták ott a szigeteket egy jobb élet reményében - sokan [[Tol'Quara]]ba utaztak, belőlük is alakult ki a Kosz-negyed. A rend teljesen megbomlott, minden városban bűnszervezetek vették át az irányítást,  a kalózhajók ismét rendszeres látvánnyá váltak a szigetek belvizein - köztük gyakran pont azok a kalózok, akiket egykor a Liga fizetett. Pár év alatt az egykor gazdag és büszke szigetek koszos, a törvényen kívül létező népek otthonává váltak.

Ebből a helyzetből alakult ki K.h.u. 452 körül az Négyek rendszere - a négy nagyobb szigetet, illetve a városokat négy kalózvezér osztotta fel egymás között, Rubinvárat megtartva, mint "semleges" terület.
| Kalóz                                   | Terület       |
| --------------------------------------- | ------------- |
| [[A Négyek#Szurokfej\|Szurokfej]]       | Hitványsziget |
| [[A Négyek#Wynna\|Wynna]]               | Árvák Szigete |
| [[A Négyek#Kékláb Drong\|Kékláb Drong]] | Pajzs         |
| [[Róka ]]                               | Kelso (város) |


#geography #places #politics 